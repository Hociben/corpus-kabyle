Cwiṭ seg tmucuha n leqbayel.
Amcic d uɣerda.
Qqaren, yella yiwen n umcic akken kan yebda yetturar d ameẓyan, yemlal-d d uɣerda d tanudda-s.
Tturaren seg wakken myeεǧaben, ihi tturaren si ṣṣbeḥ ar tameddit.
Yenna-as umcic: “Ihi i imi nemsefham, azekka ad nemlil ad nurar daɣen am wass-a, yak?”.
Aɣerda, yerra-as: “Ih, azekka taṣebḥit ad nemlil”.
Mi yekcem uɣerda s axxam-nsen, yenṭeq baba-s γur-s: ”Anida teddiḍ si ṣṣbeḥ ar tura?”.
Aɣerda: “Annaɣ a baba, lliɣ tturareɣ d yiwen umeddakkel-iw amzun-it”.
Isem-is umedakel-agi inek?
Isem-is ah…amcic.
Dɣa baba-s, tbeddel ṣṣifa-s: “Annaɣ ad k-yexdeε Rebbi, qrib temeččeḍ ur ẓriɣ”.
Yemma-s texleε akken-nniḍen: ”Yak a mmi imcac d iεdawen-nneɣ, ur aɣ-ḥmilen ara i tdukli, lemmer ad aɣ-ṭṭfen, ad aɣ-ččen”.
Aγerda: “Semmeḥ-iyi a baba, semmeḥ-iyi a yemma, dayen ur ttεawadeγ ad uɣaleɣ, cwi kan selkeɣ ».
Si tama-nniḍen, amcic mi yewweḍ γer uxxam-nsen, yesteqsa-t baba-s: “Anida teddiḍ si ṣṣbeḥ ay amcic a mmi?”.
Amcic: “A baba, lliɣ zehhuɣ d yiwen uḥbib-iw”.
Baba-s: “Isem-is uḥbib-ik?”.
Amcic: “Isem-is…aɣerda”.
Dγa tsuɣ yemma-s wala baba-s: “Anwa anwa?”.
Amcic: “Aɣerda ayγer? Acimi?”.
Baba-s: “Annaγ ay ameslub, lemmer teḥriceḍ, ad t-id-teṭṭfeḍ iwakken ad t-nečč, yak iɣerdayen d ikeryen-nneɣ”.
Amcic: “Semmeḥ-iyi a baba, nekk d amecṭuḥ ur ssineɣ ara, maca azekka ad d-yuɣal ad yurar yid-i, ad t-id-ṭṭfeγ, ad t-nečč”.
Azekka-nni tafejrit, yeqsed umcic s axxam, yessawel-as: “Ay aɣerda, ay aɣerda”.
Aɣerda: “Anwa akka? Acu tebɣiḍ?".
Nekk d aḥbib-ik, ffeɣ-d ad nurar.
Ala, ur tturareɣ ara.
Acimi?
Ayen akken i ak-yenna baba-k leεca, yenna-yi-t-id ula d nekk baba.
Yura-tt Yeḥya Yanes.
Tuddsa tagraɣlant i uḥraz n ugama.
Ḥeḍru-d ad negren yiɣersiwen-a!
Nezmer ad d-nebder seg yiɣersiwen-a izem, ilu, aḍebɛiw, aɣerwaṭ, amdeɣ d wuccen n lexla.
I tifrat n kra seg wugur-a, txelles Tseqqamut Turufant yiwen n wahil, s wazal n tnac n yimelyan iyuruten.
Aya ad yeǧǧ imezdaɣ idiganen ad zdin tamnaḍt n tudert akked yiɣersiwen imehhazen war ma yenṭer yiwen seg-sen.
Ula d tiɣri i usumer n walbaɛḍ n yisenfaren-nniḍen, tettwaceyyeɛ i kra n tuddsiwin n tmetti tadigant.
Dɣa, iberreḥ-d s tumert-is unmazul n unemhal n wahil n Tuddsa tagraɣlant i uḥraz n ugama, seld tallelt-a s tedrimt n Tseqqamut turufant.
Yenna-d daɣen yesɛa ayendin d azal wahil-a.
Ad yallel aɣersiw ad yesnerni azbu-is, ad d-yesnulfu i yiman-is tabaɣurt s wayen i as-d-yefka yakan ugama-is.
Amedya n yifis i yellan deg wumuɣ aẓewwaɣ deg umaḍal merra, akken i d-tewwi tuddsa-a tagraɣlant i uḥraz n ugama.
Talɣuɣa n ddunit n Kempo n tmurt n Sepenyul.
Tḥella-d terbaεt taɣelnawt n Lezzayer xemsin n cciɛat.
Tewwi-d terbaεt n waddal n Kempo n tmurt n Lezzayer amḍiq wis krad deg tezrigt tis seṭṭac n telɣuɣa n ddunit.
Talquɣa-a tella-d di tmurt n Sepenyul, seg xemsa uεecrin ar sebεa uεecrin seg waggur n yebrir-agi iεeddan.
Tḥella-d dinna terbaεt taɣelnawt xemsin n cciεat, gar-asent, ḥdac n wuraɣ, tnin uεecrin n teẓruft d sbeεṭac n udrenz.
Ayagi deg yiwet n temsizzelt anda ttekkant tlata utlatin n tmura n ddunit.
Tikkelt-agi, turar terbaεt taɣelnawt s yilmeẓyen yesεan ddaw waḥed uεecrin n yiseggassen.
Gar-asen Malak Day Tuba, tseεṭac n yiseggassen, i d-yewwin snat n cciεat n wuraɣ, deg taggayt n semi-Kempo d Full-Kempo.
Sḥassfen aṭas yimḍebbren n terbaεt n yinaddalel seg maḥyaf n unefray n yiwet n temlilit.
Ikkes unefray cciεa n wuraɣ i unaddal Fayṣal Cennaḥ.
Tettekka Lezzayer deg temsizzelt-agi s ttseεṭac n yinaddalen, arrac tullas, deg taggayin yemgaraden n waddal n Kempo.
Qesden ad d-ḥellin amur ameqqran n cciεat deg talɣuɣa-agi, wa ad d-ilin deg yimeḍqan imezwura deg umyezwar n temsizzelt.
Yura-t Ԑli Zaluk.







































