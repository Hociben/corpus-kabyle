Ad yewjed usuddis addalan n xemsin alef n yimukan deg Ɣuct.
Dinna ara turar terbaεt n yilmeẓyen n Leqbayel talɣuɣa i d-iteddun.
Yenna-d deg tirza-agi-ines, belli ilaq ad d-yili uqader n wazemz n useḍru n usuddis-agi.
Am wakken daɣen ilaq ad yewjed sya ɣer taggara n waggur n ɣuct 2019.
D asuddis addalan, ideg yella unnar yettawin xemsin alef n yimukan, asensu, d wayen-nniḍen.
Iberreḥ-d unemhal adigan n yilmeẓyen n Tizi Uzzu, Ԑebderreḥman Ilṭac, belli imuhal n usenfar-agi wwḍen ɣer ttesεin ɣef meyya.
Ma ulac kra n wugur seg ar imir-nni, asarir-a ad d-yewjed deg Ɣuct.
Imḍebbren n terbaɛt n JSK nwan ad as-semmin ɣef yisem n ucennay Maεtub Lwennas.
Ma d kra n tamiwin-nniḍen, bɣant ad as-fkent isem-nniḍen.
D amtawa ara yeddun ɣef teɣzi n xemsa n yiseggasen, yetturaǧu ad yebdu axeddim-is deg waggur n yunyu i d-iteddun.
Tajmilt i yimeɣrasen n tefsut taberkant.
Iwakken ur ntettu ara meyya usebεa uεecrin-nni n yimeɣrasen yeɣlin deg tefsut-nni berriken.
Ruḥen wwin yid-sen tayri, glan s usirem.
Ɣef tmaziɣt ay ɣlin, akken yiwen wass ad d-teffeɣ seg lebḥer n tatut.
Tamaziɣt ass-a, tḥella-d kra seg yizerfan n tarwa-s, maca mačči akken i ten-bɣan wid-nni akken iqublen lmut.
Tuɣal d tutlayt taɣelnawt, tenna tarwa-s drus, imi aẓar n Lezzayer d tefriqt ugafa d amaziɣ.
Tuɣal d tunṣibt, a rrbeḥ a tafat, maca nnan drus daɣen, imi tamaziɣt ur telli d takna n tiyaḍ.
Arrac-nni yeɣlin, idammen-nsen ur ruḥen ara di lbaṭel.
Yeɣli Masinisa deg tmenṭac yebrir, tecɛel tefsut.
Ass n xemsa uεecrin yebrir, ḍrant tmesbaniyin meqqren yeglan s wacḥal d rruḥ.
Ass n sebεa uεecrin, yeɣli Kamal Irchen deg Yiɛeẓẓugen, uqbel ad t-yeffeɣ rruḥ, yura TILELLI s yidammen-is.
Ɣlint ula d tulawin, deg wass n tmanya uεecrin,deg Micli, tettwanɣa Nadya At Wesliman yellan d taselmadt n uɣerbaz.
Ɣlin ula d imecṭaḥ, deg wayyur n mayyu, yemmut Msalti Ḥafiḍ deg Tqeryet, d aqcic ur newwiḍ ara rbeεṭac isegggasen.
Akken i tkemmel twaɣit, ḍefren wiyaḍ, mmuten, ggujlen yimecṭaḥ, ttwajerḥen, runt tyemmatin.
Ma d wid i ten-yenɣan, urǧin ttuḥasben.
Wissen ma ad yili ṭṭmeɛ deg tafat d teɣdemt yeṣfan d uɣerbaz ireṣṣan deg wayen merra iḍerrun taggara-a deg tmurt.
Ma d wid yellan d ssebba n lmeḥna yiwen ur ten-id-yettader !
Ɣef waya ur ilaq ara ad ttwattun wid yemmuten, tajmilt-nsen d tameqqrant.
Kkin deg cwiṭ-agi i d-iṣaḥen tamaziɣt s yidammen-nsen yuzzlen.
Iman-nsen di talwit.
Yenɣa iman-is yiwen n yilemẓi.
Mazal taluft n yinɣiman tgellu s lerwaḥ n yilmeẓyen deg temḍiqt-agi n Mεatqa.
D Mεatqa i yellan yakan deg tazwara deg umḍan n yinɣiman deg lwilaya n Tizi Uzzu.
Syin, sɛelmen yimsebriden iɣallen n usellek d srabes n laman.
Wwin ilemẓi-nni ɣer sbiṭar Neddir Muḥemmed n Tizi Uzzu akken ad nadin ɣef ssebba n lmut-is.
Yeɣli-d leḥzen d ameqqran ɣef yimezdaɣ n taddart n At Ḥmed d imezdaɣ n tɣiwant n Mεatqa.
Taluft-agi yettḥazen ilmeẓyen yal aseggas, tuget deg-sen ur εeddan ara tlatin n yiseggasen deg leεmer-nsen, teǧǧa-d ticraḍ ɣer yimezdaɣ n Mεatqa.
Dɣa, ar ass-a, imḍebbren teεna temsalt, ur d-cliεen ara deg taluft yecban tagi.
Mazal amḍan meqqren n yilmeẓyen yeḥwaǧen tallelt n imejjayen n tnefsit.
Tewwi-d ad bdden fell-asen akken ad d-ttwakksen seg yir tilufa, anda imawlan-nsen, ur zmiren ara.
Yura-t Ԑli Zaluk.
Mazal ttkemmilent tmesbaniyin n yisdawanen.
Mbeɛd tikliwin timeqqranin i d-yettilin yal ass n lǧemɛa, ttilint-d diɣ yal ass n ttlata tid n yisdawanen.
Ass-nni n ttlata, tlatin yebrir, i d-tella tmesbanit tis mrawet n yinelmaden.
Ffɣen-d yinelmaden s abrid iwakken ad kemmlen asuter-nsen, yessawalen i rrwaḥ n udabu azzayri.
Mmaren-d yisdawanen-agi di tikli-agi-nsen tis εecra d igelfan s abrid.
Tella-d tmesbanit-agi-nsen seg tesdawit n Mulud Mɛemmeri, yellan deg Ḥesnawa armi d talemmast n temdint n Tizi Uzzu (tacumɛet).
Ɣef tanc n uzal i bdan leḥḥun ssuturen abeddel n unagraw iḥekmen.
D tikli meqqren, ideg ddan yisdawanen d yinelmaden, akked yiselmaden, s talwit d liser.
Am wakken daɣen, i d-wwin ccnawi ideg ssuturen aṭas n temsal, gar-asent: “Anwa wigi, d Imaziɣen”, “Ulac ssmaḥ, ulac”.
Am wakken daɣen i ḥedren yimagraden n tmendawt, gar-asen amagrad amenzu i d-yeqqaren : «Lezzayer d Tagduda Tamagdayt Taɣerfant ».
Acu i d-ijebbden lwelha-nneɣ ɣef tikli-agi, d tilin s waṭas n wannayen deg yigenni, wid n yimaziɣen d wid n tmurt n Lezzayer.
Ɣer taggara, ad d-nesmekti belli tikli-agi tedda deg talwit d tegnit yelhan, akken-nni armi kfan tameddit n wass.
D tamezdayt tadigant n yisdawanen i d-yessawlen i tikli-a.
Yetturaǧun ad tili diɣ azekka deg tmesbanit tis ḥdac n yisdawanen n Tizi Uzzu.
Yura-t Adawun Ԑabdelɣani.
Remḍan Ԑacur d aselmad n tesnilest di tesdawit n Tizi Uzzu.
S tmuɣli tasnilsant, ur yelli umgarad gar tutlayt d tentala.
Aḥric amezwaru.
Deg tdiwennit-a, newwi-d awal akked uselmad n tmaziɣt Remḍan Ԑacur ɣef uzekka n tmaziɣt d wuguren i d-tettemlili deg unnar.
Aɣmis n yimaziɣen: Di tazwara, s kra n wawalen kan, amek-it waddad n tutlayt tamaziɣt ass-a?
Remḍan Ԑacur: Liḥala n tmaziɣt, am wakken qqaren deg umeslay n yal ass, yiwet n lǧiha bxir; tayeḍ, la tettwexxir.
Neɣ am wawal-nni yeqqar winna n zzman: Seg wasmi nerbeḥ, d lexsara.
Amek?
Tamaziɣt tḥella-d aṭas deg tama tazamulant, deg tama tazerfant,
Maca la tettwexxir deg yixxamen, la tettensar kra kra, la txelleḍ deg yilsawen.
Taɛrabt d tefransist, qqlent-as d takniwin deg wagens.
Agens-nni deg tella tgelled weḥd-s armi d melmi kan.
Amek tettwaliḍ takadimit-agi i d-yettwasbedden i tutlayt tamaziɣt?
Tasudut tussnant, ttif tella wala ulac-itt.
Ar d-yemɣi, ad iban ma d aḥbac neɣ d ajilban.
D acu, ad iniɣ adabu yundi-tt, iɛuss-itt.
Aṭas i yesteqsayen acimi ulac isem n Mass Remḍan Ɛacur gar rebεin n yiɛeggalen i iɛemren takadimit-agi, acu ara asen-tiniḍ?
Ur yelli kra ara asen-iniɣ.
Yerna uqbel ad d-yaweḍ usteqsi fell-i, ayɣer ulac-iyi, tewwi-d ad yesteqsi bnadem ɣef waṭas n yimussnawen-nniḍen, ssnen-ten akk medden.
Yettezzi wawal itenneḍ ɣef usnulfu n yiwet n tmaziɣt tamaynut (tufṣiḥt), ara yesddukklen iles amaziɣ azzayri, acu-tt tmuɣli-k?
Yenna-as Lewnis: “Win tufiḍ yers-d s annar, ur as-mlin, win tufiḍ la yetturar, llɛeb ur yessin”.
Nekk ttwaliɣ belli amdan ad yeddu kan d tmuɣli i d-yefka Salem Caker deg wayen yerzan asemsasa n tutlayt.
Rray-is, d rray iɣudan.
Ur ilaq ad d-neslal tutlayt ur igezzu yiwen, ur nelli d tutlayt n yiwen, ur nelli d tutlayt yeddren.
Ur ilaq ara daɣen ad iḥir bnadem ad ak-yini: “Yal tantala neɣ tameslayt, ad tuɣal d tutlayt weḥd-s”.
Yal tantala ad tebnu s wudem ara d-yesgerwen akk timeslayin-is mebla ma tezzi s uɛrur i tentaliwin-nniḍen.
Ahat sya ar sdat, ad d-tlal tutlayt ara d-yesddukklen akk tantaliwin, akk Imaziɣen.
llant temsal, d lweqt ara tent-yefrun.
Llan wid i d-yeqqaren belli taqbaylit d tutlayt mačči d tantala neɣ d tameslayt.
I kečč yellan d amussnaw deg tesnilest, amek tettwaliḍ tamsalt-a?
S tmuɣli tasnilsant, ur yelli umgarad gar tutlayt d tentala, acku deg tɣessa, ulac ay deg mgaradent.
Am tutlayt, am tentala, d anagraw n yisɣilen.
D adeg-nsent deg tmetti akked uwanek ay deg temgarad tutlayt ɣef tentala.
Taqbaylit, d tutlayt neɣ d tantala, yal wa amek yettwali gar tutlayin neɣ tentaliyin timaziɣin.
Ahat, tutlayt tamaziɣt ara d-ilalen azekka, d taqbaylit i d taɣayemt ɣef ara tebnu, ara yilin d aɣsaw ara d-yesgerwen tiyiḍ.
D akud d tmetti ara tt-yefrun.
Ma nuɣal-d ɣer yidlisenfusen iɣurbizen n tmaziɣt, imi kečč gar yimeskaren-nsen, amek ara d-tessegziḍ aseqdec n teqbaylit ugar n tantaliyin-nniḍen?
Acu kan, idlisen-agi ur ttwaxdamen ara i tmurt n leqbayel kan.
Idlisen n uselmed, ttwaxedmen s teqbaylit “tatrart” i Leqbayel, yessnen taqbaylit d tutlayt n tyemmat-nsen, d tutlayt n uxxam.
Ur ttwaxedmen ara i temnaḍin timezɣawalin-nniḍen neɣ i temnaḍin tiɛerbawalin.
D acu, deg tmurt-nneɣ, tikwal d arway ay aṭas.
Imḍebbren, yerḥa-ten kan umḍan n twilayin ara d-inin belli yudef ɣur-sent uselmed n tmaziɣt.
Ur twalaḍ ara d akken ilaq udlisfus uzzig i yinelmaden n temnaḍin tiɛerbawalin?
Ilaq udlis amaẓlay i temnaḍin tiɛerbawalin.
Adlis deg ara lemden taqbaylit d tutlayt tis snat.
Ad tt-lemden am wakken lemden medden tutlayt s-way-s ur d-lulen ara.
Yesteqsa-t Adawun Ԑabdelɣani.
Ttwagezmen ugar n mitin n yisekla deg teẓgi n Kuka, di Wehran.
Mazal tawaɣit n ugzam n yisekla d usexreb n wayen yakk icudden ɣer ugama yettkemmil deg twilayt n Wehran.
Tawaɣit n tikkelt-a truḥ ad tɛeddi tilas.
Yeḍra-d waya deg sin n wussan kan.
D isalli i d-yessuffeɣ uqerru wis sin n tɣiwant Buɛmama, mbeɛd mi asen-d-ssawḍen lexber kra n yimezdaɣ n tama-nni.
Dɣa imir kan, ssawlen i umḥaddi n tẓegwa d yiɣallen n laman ad gen tasastant iwakken ad ḥebsen wid igan taxessart-a.
Di talɣut i aɣ-d-yewwḍen seg kra n tamiwin, imukar-a n wakal furṣen tagnit n tmesbaniyin d unḥerrak i d-iḍerrun acḥal aya deg tmurt.
Lɣaci akk dhan d tuffɣiwin s abrid d utbaɛ n yisallen s anda ssawḍent temsal.
Ma d tarbaɛt-a, txeddem ccɣel-is s tuffra.
Yura-t Xaled Achoui.

































































